---
layout: post
title:  "İş ve staj başvurusunda yapılan ölümcül hatalar"
date:   2014-05-14 23:45:40 +0200
comments: true
categories: iş hayatı
---

Bu yazıda bilişim sektörüne adım atmak isteyen yeni mezun veya bir kaç yıl içinde mezun olacak arkadaşlara elimden geldiğince kısa ve öz bilgiler vereceğim, deneyimlerimi paylaşacağım. Burada verilen örnekler sadece benim deneyimlerim değil Türkiye’nin çeşitli illerinde yönetici olan, iş alım süreçlerinde görev alan arkadaşların geribildirimleri ile yazılmıştır. Sizlerin eklemek istediğiniz hususlar var ise lütfen email ile iletişime geçin.

## CC ile toplu bir şekilde staj veya iş başvurusu

Sıkça karşılaştığımız ve hoş karşılamadığımız olayların başında adayın başvuru yapacağı bütün firmaları, cc’ye koymak
suretiyle tek bir maille aynı anda bütün firmalara başvuru göndermesi gelmektedir.

### Öneriler

* `CC` ile `BCC` arasındaki farkı mutlaka öğrenin. Siz daha CC ile BCC arasındaki farkı bilmeden size `Şu belgeyi bütün müşterilere email atar mısın?` gibi bir görev verilemeyeceğinin farkına varın. Olur da maili CC yapıp atarsanız bütün müşteri listesi hop dışarı çıkmış olacaktır.
* Siz siz olun kesinlikle başvurularınızı firma firma, tek tek yapın. Yani her firmaya ayrı ayrı araştırma yaparak firma özelinde ayrı ayrı emailler atın.
* Bizler  toplu email atan veya `cc` ile email atan arkadaşları direk eliyoruz.

## Mail adreslerinde isim ve soyisim bulunmaması

`karasovalye@hotmail.com` veya `gecelerinyargici99@hotmail.com` gibi ne olduğu belli olmayan bir adresten başvurunun gelmesi durumudur.

### Öneriler

* `isim.soyisim@gmail.com` şeklinde bir mailin adresi almanızdır.
* Mail adresinizde isim soyisim dışında bir bilginin olmasına gerek yoktur. Doğum yılı veya memleketinizin plaka numarası olması çok hoş karşılanan bir durum değildir.

Bizler  bu tarz email adresleri olan arkadaşları ekibe almayı bırakın, bu tarz email adresi olan müşterilerden iş almamaya özen gösteriyoruz.

## Mailin anlaşılır olmaması

Mailde bir başlık, paragraf, cümle, nokta virgül gibi noktalama işaretlerinin olmamasından dolayı okunmasının çok zor
olması durumudur. Aday kendini mümkün olduğunca kısa ve anlaşılır bir şekilde ifade etmelidir.

### Öneriler

* Mail yazarken dikkat etmeniz gereken hususları ciddiye halınız. Maillerinizi arkadaşınıza attığınız kısa mesaj gibi değil kurumsal bir tarzda yazınız. [Bizler](http://www.lab2023.com) bu tarz mail gönderen arkadaşları direk eliyoruz.

## Rastgele randevusuz bir şekilde firma firma gezmek

Sıkça karşılaştığımız bir diğer olay ise özellikle staj başvuru dönemlerinde adayların firmalar hakkında ön araştırma yapmadan, nereye geldiklerini bilmeden bütün firmaları kapı kapı gezerek özgeçmiş bırakmasıdır. Uzmanlaşmanın çok önemli olduğu yazılım sektöründe bizler ne istediğini ve ne verebileceğini bilen arkadaşları ekibimize dahil ediyoruz.

Bununla ilgili komik bir anım var. Eski ofisimizdeyken kapı çaldı, gel dememizden sonra ofise 6 civarında kızlı, erkekli mühendislikten arkadaşlar girdi. Biz staj için başvurmaya gelmiştik. dediler. Arkadaşların toplu gelmesinden, ofise girmelerinden anladım ki sırayla geziyorlardı. Kendilerine `Şu an hangi firmadasınız?` diye sordum. Birbirlerine baktılar ve `Biz staj için gelmiştik.` dediler. Ben de kendilerine `Tamam işte. Şu an içinde bulunduğunuz firmanın yani bizim firmamızın ismi nedir?` diye tekrar sordum. Tabii cevap veren olmadı. Sonra kendilerine lab2023 firmasındasınız dediğimiz zaman içlerinden iki arkadaş `Biz sizi biliyoruz. Şu şu projeleri yaptınız. Şurada seminer vermiştiniz.` dedi ancak iş işten geçmişti.

### Öneriler

* Görüşmelere toplu bir şekilde gitmeyin! Başvuru görüşmeleri bire bir yapılır.
* Görüşmelere gitmeden önce mutlaka **randevu alın**.

Bizler, böyle bir durumda herbir adaya kartımızı verip mail atmalarını rica ediyoruz. Bu yüzden bir eleme yapmıyoruz ancak randevu alan arkadaşlar tabii ki daha aklı başında olarak anılıyor.

## Ne istediğini bilmemek ve neden biz sorusuna cevap verememek

Burada adayın başvurduğu firmada neden çalışmak istediğini firmaya anlatamaması durumudur. Örneğin lab2023 mobilve web teknolojileri üzerine uzman bir firmadır. Gömülü programcılık veya masaüstü programcılık üzerine bir şey yapmazken adayın ben Windows üzerinde yazılımlar yapmak istiyorum demesi olumsuz bir durumdur. Firmanın ne yaptığı ve adayın ne istediği neler yapabileceği aslında çok önemlidir.

### Öneriler

* Ne istediğinizi bilin ve size o alanda fayda sağlayacak firmalara gidin.
* Bir firmaya başvurduysanız gerçekten bir nedeni olsun.

## Okulda bunu bize öğretmediler söylemi

Görüşme esnasında sorulan sorulara bunu bize öğrenmediler diye cevap vermek bence çok yanlıştır. Sektörde bir çok alaylı arkadaş vardır. Onlar bu işin okulunu okumamışlardır. Dürüst olmak gerekirse ben sektöre yönelik eğitim veren bir IT bölümü daha görmedim.

Diğer taraftan IT sektörü için bu söylem çok yanlıştır. Şuan https://www.coursera.org/ dan alamayacağınız ders yoktur.

### Öneriler

* Bilmiyorsanız bilmiyorum deyin. Vakit tanınırsa öğrenebileceğinizi beyan edin.

## CV’nin aldatıcı hazırlanması

Sektöre girecek arkadaşlar CV’lerini dolu göstermek için katılım belgesi, sertifika peşinde koşuyorlar. CV’nin IT sektöründe bir önemi yoktur! Aklı başında hiç bir yazılım firması sadece CV’de beyan edilen bilgileri dikkata alarak işe alım yapmaz.

### Öneriler

* CV’nize ekleyecek bir şeyiniz yoksa yoktur. Bir şeyi bilmediğinizi ve öğrenebileceğinizi kabul etmek, bir şey bildiğinizi iddia etmekten bin kat daha iyidir.
* Bir çok firma iş alımlarında programcılık bilgisi yanında diğer özelliklere de bakar. Örneğin kitap okumak bir hobi değildir. Böyle yazan arkadaşlara özellikle en son hangi kitabı okudunuz gibi sorular gelir. O kitap klasiklerden ise karşı taraf genellik ile okumuş olur. :)
* İleri seviye C\# veya ingilizce biliyorum demek tehlikeli ifadelerdir. Cümlelerinize ifadelerinize dikkat edin.

## Araya birilerini sokmak, torpil girişimleri

Referans ile torpili karıştırmayın. Sözüm ona büyük ve kurumsal firmaları bilmem ama bizim gibi çevik ve ufak firmalarda sektör dışından olan referanslar, istekler pek işe yaramaz. Sizin programcılık bilginizi bilemeyecek bir tanıdığın sizi önermesi ve çok iyi programcıymış, şunları bunları yapmış, buralarda çalışmış gibi cümleler bizim için bir şey ifade etmez.

### Öneriler

* Tanıdığınız birisi size bir firma önerip ben XYZ ile konuşur senin işi hallederim dediği zaman `Siz bana telefon veya email adresini verin, kendisi ile ben iletişime geçeyim.` demeniz daha makuldur. Görüşme esnasında ortak tanıdığınızdan bahsedebilirsiniz.

## Başvuru sırasında yeterli bilgi verilmemesi

Adayın iki cümlelik bir email ile staj veya iş başvurusu yapmasıdır. Aşağıda bir örnek bir email vardır.

2014-05-02-email-01
![2014-05-02-email-01](/images/2014-05-02-email-01.png)

Yazı olarak emaili taşırsak

> İyi günler. XXXX Üniversitesi Bilgisayar Mühendisliği 2.sınıf öğrencisiyim.Şirketinizde Çalışmayı ve yazılım alanında
kendimi geliştirmeyi çok istiyorum. Umarım geri dönüş yaparsınız.

Bu emaile göre kimse bir karar veremez. En azından bir CV eklenmelidir. CV’ye yazacak bir şey yoksa bile aldığı dersleri ve notlarını gösteren bir transcript olabilir.

## Sonuç

Genel olarak başvuran arkadaşların başvuruyu yaparken emailleri mesaj olarak değil mektup olarak düşünmelerinde fayda vardır. Diğer bir konuda mümkün olan en erken zamanda iş hayatına atılacaklarının farkına varmaları ve buna göre bir planlama yapmaları gerekmektedir. Aslında

* Öğrenciyken iş hayatına nasıl hazırlanılır
* Çalışılacak veya staj yapılacak firma nasıl seçilir

konuları başlı başına ayrı önemli iki konudur. Vakit olursa uzun uzun yazılır ama genellik ile olmaz.
